Koszmar zaczyna się od niewinnego spotkania w jednym z toruńskich klubów. Dziewczyna poznaje mężczyznę, podobają się sobie, przez resztę wieczoru bawią się razem. Alkohol ułatwia bliski, coraz bliższy kontakt - mówi Marta z Torunia, która zna szczegóły tej makabrycznej historii. - Tańczyli razem, zaczęli się całować, wiadomo, jak to na imprezie. Po jakimś czasie mężczyzna dał jej kartkę ze swoim adresem i zaproponował, by do niego wpadła. Ona nie chciała do niego jechać, dała sobie spokój, wróciła do domu. Kilka dni później dziewczyna zobaczyła jednak na swojej skórze dziwne plamy. Początkowo podejrzewała chorobę skóry, ale plamy zaczęły ją przerażać. W końcu poszła do lekarza. Diagmoza była makabryczna. - Lekarz popatrzył na nią poważnie i powiedział, że takie plamy powstają tylko po kontakcie ze zwłokami. Horror jednak dopiero się zaczyna. Bo skąd u zwykłej dziewczyny gnilne plamy na skórze? - Zaczęło się analizowanie, z kim miała bliższy kontakt w ostatnim czasie - mówi Marta. - Padło na chłopaka, który wręczał jej kartkę z adresem. Gdy tylko skojarzyła fakty pobiegła na policję. Funkcjonariusze, po wejściu do mieszkania mężczyzny, odkryli ukryte w szafach ciała dwóch kobiet. Człowiek okazał się nekrofilem. Ta historia jest tak makabryczna, że aż trudno w nią uwierzyć. Nie wierzycie - macie rację. Wszystko wskazuje na to, że opowieść o nekrofilu nie jest prawdziwa. Jednak legendarna postać potwornego zwyrodnialca pojawia się w całej Polsce - oprócz Torunia słyszano o nim także w Poznaniu, w Olsztynie, na Śląsku. - To tzw. urban legend: miejska legenda - wyjaśnia Dominik Antonowicz, socjolog z toruńskiego UMK. - Takie legendy żyją ze względu na to, że są straszne, po prostu przerażające. Dzięki swojej wyrazistości szybko się rozchodzą, głównie przez Internet. Ludzie potrzebują takich historii, to takie opowieści przy piwie jak kiedyś przy ognisku. Naukowcy podkreślają, że miejskie legendy pełnią tę samą rolę, co w przeszłości baśnie - są przestrogą i nauką w formie fantastycznej opowieści. Polscy pisarze, tacy jak Andrzej Pilipiuk, Jarosław Grzędowicz czy Łukasz Orbitowski czerpią z miejskich legend inspiracje do swoich książek. Jeżeli jednak kiedyś, po upojnej nocy, którą słabo pamiętacie zobaczycie na skórze gnilne plamy spróbujcie sobie przypomnieć, z kim bawiliście się poprzedniego wieczoru... 
